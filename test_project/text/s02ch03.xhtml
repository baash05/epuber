<?xml version="1.0" encoding="utf-8" ?><!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Práce na dálku</title>
    <link href="../styles/prace_na_dalku.css" rel="stylesheet" type="text/css"/>
  </head>
  <body>
    <div class="PagePicture vertical_center"><img class="picture" src="../img/015_Frie_9780804137508_art_r1_fmt.png" alt=""  />
    </div>
    <h2>Domácnosti jsou plné rozptylování
    </h2>
    <p class="first_para">Jak mezi telenovelami, PlayStationy, láhvemi studeného piva v lednici a spoustou prádla, které je třeba vyprat, můžete doma vůbec něco udělat? Snadno: protože máte práci a jste zodpovědný člověk.
    </p>
    <p>Jasně, jsme jen lidé a občas podlehneme pokušení. Jsme dokonce ochotni připustit, že doma může být víc vyrušování a pokušení než v průměrné kancelářské kóji. Když ale o problému víme, můžeme s ním něco dělat. Pamatujte, že nejúčinnějším prostředkem proti rozptylování je zajímavá, uspokojující práce. Obracení burgerů sice nikoho nemůže dlouhodobě intelektuálně stimulovat, ale většina moderních zaměstnání, která lze vykonávat na dálku, určitě může.</p>
    <p>Rozptýlení někdy dokonce můžou posloužit určitému účelu. Jako příslovečný kanárek v uhelném dole nás varují – když zjistíme, že jim pravidelně podléháme –, že naše práce není jasně definovaná, že naše úkoly jsou podřadné nebo že celý projekt, na kterém děláme, je od základu nesmyslný. Místo neustálého utíkání k videohrám nebo telenovelám je možná načase se ozvat a pojmenovat, co je evidentní. Když se tak cítíte vy, možná to tak cítí i ostatní.</p>
    <p>Samozřejmě že někdy není problém ve smysluplnosti pracovního úkolu, ale spíš v tom, že sami jdeme selhání naproti. Když pracujete na gauči před televizí, je lákavé sáhnout po ovladači. Když sedíte v kuchyni, můžete znenadání jít vyndat nádobí z myčky. Ale když sedíte v pracovně a máte zavřené dveře, máte daleko větší naději, že se budete skutečně věnovat práci.</p>
    <p>Pokud to není možné nebo to nestačí, vždycky máte možnost jít pracovat mimo domov. Pracovat na dálku totiž nutně neznamená u sebe doma. Můžete pracovat v kavárně, v knihovně nebo i v parku.</p>
    <p>Ve skutečnosti je však flákání daleko menší problém, než se lidé obávají. Je jako pěkná dovolená – je skvělé zmizet na několik týdnů z práce, ale i ležení na pláži nebo objevování Paříže člověka po čase znudí.</p>
    <p>Většina lidí <em>chce</em> pracovat, když je to stimulující a uspokojující. A když máte na krku práci, která nikam nevede, pak vám pracovní stůl mimo kancelář nijak nepomůže – potřebujete nové zaměstnání.</p>
  </body>
</html>
