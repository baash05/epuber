<?xml version="1.0" encoding="utf-8" ?><!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Práce na dálku</title>
    <link href="../styles/prace_na_dalku.css" rel="stylesheet" type="text/css"/>
  </head>
  <body>
    <div class="PagePicture vertical_center"><img class="picture" src="../images/001_Frie_9780804137508_art_r1_fmt.png" alt=""  />
    </div>
    <h2>Proč se v práci nepracuje
    </h2>
    <p class="first_para"><a href="s01.xhtml">Když</a> se zeptáte lidí, kam chodí, když skutečně potřebují udělat kus práce, jen málokdo odpoví „do kanceláře“. A když řeknou, že do kanceláře, dodají: „<em>ale</em> hodně brzo ráno, než někdo přijde“, „<em>ale</em> musím zůstat dlouho do noci, až všichni odejdou“ nebo „<em>ale</em> musím si tam zajít o víkendu“.
    </p>
    <p>Jinými slovy se snaží říct, že v kanceláři nedokážou pracovat. Kanceláře za pracovního dne jsou nyní posledním místem, kde chtějí lidé být, když skutečně potřebují udělat kus práce.</p>
    <p>Z kanceláří se totiž staly továrny na vyrušování. Rušná kancelář je jako kuchyňský robot – rozseká vám den na malé kousky. Patnáct minut tady, deset minut tam, dvacet tady, pět tamhle. Každý segment je zaplněný konferenčním hovorem, schůzkou, další schůzkou nebo jiným zbytečným vyrušením.</p>
    <p>Máte-li pracovní den rozsekaný na pracovní okamžiky, je neskutečně těžké udělat něco smysluplného.</p>
    <p>Smysluplná práce, tvůrčí práce, promyšlená práce, důležitá práce – do něčeho takového se ponoříte až po delším soustředění. Jenže v moderních kancelářích potřebný klid nenajdete. Místo toho je to jedno vyrušení za druhým.</p>
    <p>Možnost být o samotě s vlastními myšlenkami je ve skutečnosti jednou z hlavních výhod práce na dálku. Když pracujete o samotě, daleko od hučícího hemžení sídla firmy, můžete se ponořit do vlastní produktivní zóny. Dokonce se vám podaří udělat kus práce – té práce, se kterou jste v práci nedokázali pohnout.</p>
    <p>Práce mimo kancelář s sebou pochopitelně nese vlastní soubor problémů. A vyrušení mohou přijít z různých míst a různých směrů. Doma vás může rozptylovat televize. V místní kavárně to může být hlasitý rozhovor několik stolů od vás. Jenže taková vyrušení můžete kontrolovat. Jsou pasivní. Nesvazují vás. Můžete si najít místo, které vyhovuje vašemu stylu. Můžete si nasadit sluchátka bez obav z toho, že se vám kolem stolu bude potloukat kolega a klepat vám na rameno. Ani nemusíte řešit, že si vás zavolají na další zbytečnou schůzku. Vaše místo, váš prostor je váš a nikoho jiného.</p>
    <p>Nevěříte nám? Poptejte se kolem. Nebo se zeptejte sami sebe: Kam jdete, když <em>skutečně</em> chcete něco udělat? Vaše odpověď určitě nebude „na odpoledne do kanceláře“.</p>
  </body>
</html>
