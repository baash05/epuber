<?xml version="1.0" encoding="utf-8" ?><!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Práce na dálku</title>
    <link href="../css/prace_na_dalku.css" rel="stylesheet" type="text/css"/>
  </head>
  <body>
    <div class="PagePicture vertical_center"><img class="picture" src="../img/025_Frie_9780804137508_art_r1_fmt.png" alt=""  />
    </div>
    <h2>Bez překrývání to nejde
    </h2>
    <p class="first_para">Má-li být práce na dálku úspěšná, pracovní doba spolupracovníků se musí <em>do určité míry</em> překrývat. Outsourcing poškodil pověst práce na dálku v mnoha směrech, leckdy celodenní prodleva při komunikaci nebo vyřizování požadavků patří ale mezi nejhorší. Ano, i s takovým zpožděním se dá pracovat, ale nedoporučujeme to. V 37signals jsme zjistili, že potřebujeme celé čtyři hodiny, kdy se naše pracovní doba bude překrývat, abychom předešli zpožděním při spolupráci a mohli skutečně fungovat jako tým.
    </p>
    <p>Když sídlíte v Los Angeles a spolupracujete s někým v New Yorku, není to problém, pokud ale sídlíte v Chicagu a spolupracujete s někým v Kodani, už je to větší výzva. Se sedmihodinovým časovým rozdílem jsme se v 37signals museli nějak vypořádat. Nedalo se to nijak obejít, jednoduše jsme museli najít kompromis. Nakonec jsme to vyřešili tak, že Kodaň pracuje od 11 dopoledne do 7 večer (tamního času) a Chicago od 8 ráno do 5 odpoledne. Tím jsme dosáhli kýženého čtyřhodinového průniku.</p>
    <p>Naštěstí existuje spousta rozumných kombinací práce a života mimo obvyklou pracovní dobu od devíti do pěti. Využijte toho. Je ironií, že když se jen polovina vašeho pracovního dne bude překrývat se zbytkem týmu, nejspíš toho uděláte daleko víc. Místo celodenního vyřizování <em>Urgentních!</em> e-mailů a vyrušování telefonáty budete mít celý začátek (nebo konec) dne jen pro sebe. Divili byste se, kolik lidí dává nekonvenční pracovní době přednost. Třeba tím získají víc času na rodinu nebo koníčky, anebo jsou v noci nebo nelidsky brzo ráno jednoduše v nejlepší formě.</p>
    <p>Pokud problém časových pásem zkrátka nejde obejít – třeba když najdete úžasného návrháře v Šanghaji a vaše firma sídlí v Los Angeles – pak si zřejmě budete muset vystačit bez spolupráce v reálném čase. Není to ideální – ve většině případů je to podle nás už moc velká výzva, než aby se to vyplatilo –, avšak některým firmám vychází i toto. (Finanční úspora mzdových nákladů rozhodně není rozumným důvodem, proč si říkat o takové problémy, ale přístup k jedinečnému talentu jím může být.)</p>
  </body>
</html>