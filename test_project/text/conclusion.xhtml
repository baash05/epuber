<?xml version="1.0" encoding="utf-8" ?><!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Práce na dálku</title>
    <link href="../styles/prace_na_dalku.css" rel="stylesheet" type="text/css"/>
  </head>
  <body>
    <h1 class="section">ZÁVĚR</h1>
	
	<p class="first">Body zlomu je tak těžké předpovídat, že pro většinu lidí je jednodušší předstírat, že k nim nikdy nedojde. V případě práce na dálku ovšem bod zlomu určitě přijde. Ne že by kanceláře zcela přestaly existovat, ale jejich vrcholné chvíle už jsou pryč.</p>
	<p>Život mimo tradiční kancelářský model je jednoduše pro spoustu lidí až moc dobrý. Pokrok v oblasti základních svobod, jako je třeba svobodné rozhodování, kde pracovat, je totiž do značné míry kumulativní. Občas se můžou objevit nezdary v důsledku špatně nastavených pravidel nebo pomýlených pokusů o nostalgii, v dlouhodobém pohledu ale půjde o osamocené odchylky.</p>
	<p>Mezi současností a budoucností, ve které bude převládat práce na dálku, se debata nejspíš vyostří a bojové linie získají zřetelné obrysy. Práce na dálku už prošla prvními dvěma stadii Gándhího modelu změny: „Nejdřív vás ignorují, pak se vám smějí, potom s vámi bojují, a nakonec zvítězíte.“ Teď se nacházíme ve stadiu boje, které je nejtěžší, ale zároveň je posledním stadiem před vítězstvím.</p>
	<p>Tento výrok ze začátku roku 2013, jehož autorem je Michael Bloomberg, vynikající a uznávaný starosta New Yorku, dokazuje, že o výhodách práce na dálku je stále potřeba lidi vzdělávat: „Vždycky jsem říkal, že práce z domova je jeden z nejhloupějších nápadů, co jsem kdy slyšel. Ano, některé věci se dají dělat doma. Ale popovídání u zásobníku na vodu chatem nenahradíte.“</p>
	<p>Staré zvyky je těžké vymýtit. Čím hlouběji pod kůží je lidé mají, tím těžší je se jich zbavit. Někdo jako Bloomberg, kdo si desítky let udržuje spolupracovníky po ruce (obzvlášť v úřadě starosty, který svým přelidněným openspacem připomíná burzovní parket), má zvyk vykouknout a „vidět“, jak se pracuje, zakořeněný skutečně hluboko. Zpochybňovat takové zvyky je odjakživa riskantní. Svět byl plochý až do dne, kdy začal být najednou kulatý.</p>
	<p>Nebo jak řekl Harvey Dent v Batmanovi: „Noc je nejtemnější právě před úsvitem. A já vám slibuji, že úsvit přichází.“</p>
	<p>Práce na dálku je realitou a jen tak nezmizí. Jedinou otázkou je, zda budete mezi prvními odvážlivci, počáteční většinou, opožděnou většinou nebo mezi zpozdilci. Loď s inovátory už vyplula, stále ale čeká spousta plavidel pro první odvážlivce. Nebojte se nastoupit.</p>

  </body>
</html>
