<?xml version="1.0" encoding="utf-8" ?><!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Práce na dálku</title>
    <link href="../styles/prace_na_dalku.css" rel="stylesheet" type="text/css"/>
  </head>
  <body>
    <div class="PagePicture vertical_center"><img class="picture" src="../img/027_Frie_9780804137508_art_r1_fmt.png" alt=""  />
    </div>
    <h2>Všechny informace na dosah
    </h2>
    <p class="first_para">Do čeho se mám dát teď? Kde jsou soubory na zítřejší prezentaci? Může na tom se mnou Jonas příští týden dělat? Máš ten e-mail od Scotta s novými modely? Sedíme-li vedle sebe a pracujeme-li ve stejnou dobu, nikdo se nad takovými otázkami nepozastaví. Jenže jakmile začnete pracovat na dálku, potřebujete kvalitně definované pracovní postupy a strukturu, jinak se nad každou drobností na dlouho zaseknete.
    </p>
    <p>Pravidlo je jednoduché: všichni musí mít vždy ke všemu přístup. Když Pratik v Londýně musí pět hodin čekat, než se někdo v Chicagu připojí a řekne mu, na čem má dělat dál, ztratí půl pracovního dne. A po nějaké době takového mrhání časem může někdo ve firmě prohlásit, že se „práce na dálku neosvědčila“.</p>
    <p>Jak už jsme si řekli, tento problém nedostupných materiálů a pokynů se pomocí technologií dá úspěšně vyřešit. (Zbytek je kultura kvalitní komunikace.) Právě kvůli tomuto problému jsme vytvořili Basecamp, náš první produkt. Ten nám poskytl jediný centralizovaný prostor na ukládání všech relevantních souborů, diskusí, seznamů úkolů a kalendářů, aby práce šlapala. A právě Basecamp nám umožnil rozšířit tým z původní čtyřčlenné partičky na šestatřicet kádrů.</p>
    <p>Vedle Basecampu používáme úložiště kódu GitHub, takže všichni mají kdykoli přístup k veškerému našemu kódu včetně návrhů na změny, na které je více času, zatímco programátoři přidávají příspěvky k vláknu.</p>
    <p>Používáme také sdílený kalendář, takže víme, kdy se Andrea vrátí z mateřské dovolené nebo na kdy Jeff plánuje dovolenou. Je-li vaše společnost na jeden sdílený kalendář moc velká, rozdělte kalendáře podle týmů.</p>
    <p>V současnosti existuje nespočet nástrojů, jejichž pomocí zajistíte vašemu týmu snadný přístup ke všemu potřebnému. Některé firmy si vystačí s Dropboxem na sdílení souborů. Jiné na sledování obchodních příležitostí používají produkty jako Highrise nebo Salesforce.</p>
    <p>Vtip je v tom, aby důležité věci nebyly zabetonované v počítači nebo e-mailové schránce jednoho člověka. Všechny důležité věci musí být přístupné, aby při práci nikdo nemusel ztrácet čas jejich dohledáváním.</p>
  </body>
</html>
