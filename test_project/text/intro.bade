
h1 Úvod

p.first Miliony pracovníků a tisíce firem už objevily radosti a výhody práce na dálku. Ve firmách všech velikostí a prakticky ve všech oborech tento fenomén rok za rokem stabilně roste. Přesto na rozdíl od horečného pořizování faxů ve své době se teď neprosazuje zdaleka tak univerzálně nebo jednoznačně, jak by si mnozí mysleli.
p Technologie by tu byly, komunikovat a spolupracovat s lidmi kdekoli a kdykoli ještě nikdy nebylo tak snadné. Ovšem fundamentální problém tu stále zůstává – chybí upgrade lidského myšlení.
p Cílem této knihy je takový upgrade nabídnout. Objasníme mnohé výhody práce na dálku včetně možnosti spolupráce s nejnadanějšími pracovníky, osvobození od ubíjejícího dojíždění a větší produktivity v porovnání s prací v tradiční kanceláři. Vypořádáme se také s obvyklými výmluvami – třeba že inovace vznikají jen při kontaktu tváří v tvář, že se na produktivitu lidí doma nedá spolehnout nebo že by ochabla firemní kultura.
p Především vás ovšem naučíme, jak se stát odborníkem na práci na dálku. Představíme nástroje a metody, které vám pomohou vytěžit z ní maximum, a také úskalí a omezení, která mohou vaše úsilí zmařit. (Nic nejde bez kompromisů.)
p Náš rozbor bude praktický, protože vycházíme z praktických zkušeností – nejsme teoretici. Za posledních deset let jsme na principech práce na dálku vybudovali úspěšnou softwarovou firmu 37signals. Když jsme začínali, jeden partner byl v Kodani a druhý v Chicagu. Od té doby jsme se rozrostli na třicet šest lidí rozptýlených po celém světě, kteří obsluhují miliony uživatelů téměř ve všech zemích světa.
p Na základě těchto bohatých zkušeností vám ukážeme, jak práce na dálku otevřela dveře nové éře svobody a luxusu. Když překonáte víru průmyslového věku v kancelář, otevře se před vámi zbrusu nový svět. Svět, kde opustíte zastaralou představu o outsourcingu jako prostředku, jak s nejnižšími náklady zvýšit produktivitu, a nahradíte ji novým ideálem – prací na dálku, která zvyšuje jak kvalitu práce, tak spokojenost se zaměstnáním.
p „Kancelář zbytečná“ není heslo z budoucnosti – je to <em>současnost</em>. Teď máte příležitost být u toho.
